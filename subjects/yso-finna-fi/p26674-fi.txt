http://www.yso.fi/onto/yso/p26674 nojapyörät
nojapyörät nojapyörät
Kardaanivetoisen nojapyörän tuotekehitys
Tämä opinnäytetyö käsittelee jo valmistuksessa olevan kardaanivetoisen nojapyörän tuotekehitystä. Voimansiirto perustuu kahteen kulmavaihteeseen, joista etummainen on kytketty poljinkampiin ja takimmainen takapyörän napaan. Kulmavaihteet on yhdistetty kolmella teräsakselilla, jotka on nivelöity toisiinsa kardaaninivelillä. Tuotekehitysprojektin aikana voimansiirrosta kehitettiin kevyempi ja hyötysuhteeltaan parempi. Parannukset saavutettiin keventämällä ja jäykistämällä voimansiirtoakseleita ja kehittämällä uudenlainen kaksoiskardaaninivel. Uudesta nivelestä kehitettiin ensin useita konsepteja, joista toimivin valittiin jatkokehitykseen. Valmiin nivelen 3d-mallin lujuutta tarkasteltiin FEM-simuloinnin avulla. Myös akselien laakerointi laakeripesineen suunniteltiin uudestaan. Valmistuksessa olevan nojapyörän lisäksi myös kehitteillä olevien mallien voimansiirtoa kehitettiin. Kahteen tulevaan malliin suunniteltiin teleskooppinen akselijärjestelmä, joka sallii polkimien siirtämisen ajajalle sopivalle etäisyydelle. Voimansiirron kehittämisen lisäksi nojapyörän runkoa kevennettiin runkoputken seinämävahvuutta ohentamalla. Uuden rungon 3d-mallia verrattiin alkuperäiseen FEMsimuloinnin avulla ja se todettiin riittävän lujaksi.
Sähköavusteisen velomobiilin valmistus
Tämä opinnäytetyö käsittelee sähköavusteisen velomobiilin valmistukseen liittyviä teknisiä ratkaisuja sekä valmistuksen ohessa ilmenneiden ongelmatilanteiden ratkontaa. Opinnäytetyö tehtiin Turun ammattikorkeakoululle IP ZEV -kurssin (Intensive programme: Powering the future with zero emission and human powered vehicles) tarpeisiin vuoden 2013 kevään aikana. Valmis velomobiili esiteltiin Belgian Antwerpenissä kolmivuotisen kurssin päättävässä osassa huhtikuussa 2013. Tässä työssä kuvaillaan, miten valtaosa velomobiilin olennaisista komponenteista ja osakokonaisuuksista toimii ja miten ne valmistettiin. Aihealueisiin kuuluvat päärunko, pyöräntuennat, ohjausmekanismi, polkuvoimansiirto, sähköavustus, akku- ja jarrujärjestelmä sekä istuin ja hallintalaitteet. Työssä kerrotaan myös rakentamisen ohessa ilmenneistä ongelmakohdista ja niiden korjaamisesta. Loppuosassa työtä kerrotaan miten velomobiilin esittely sujui Belgiassa ja minkälaisia teknisiä parannuksia velomobiili vielä tarvitsisi.
