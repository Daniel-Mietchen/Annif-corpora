http://www.yso.fi/onto/yso/p11217 hydratsiini
hydratsiini hydratsiini
Onnettomuuden vaaraa aiheuttavat aineet : turvallisuusohje
Eri kemikaalien soveltuvuus Loviisan ydinvoimalaitoksen sekundääripiirin pH:n nostoon
Hydratsiini
Loviisan ydinvoimalaitoksen sekundääripiirissä on käytössä matala-alkalinen vesikemia, jonka pH-arvoa pidetään välillä 8,9–9,4 hydratsiinin avulla. Nykyinen käytössä oleva pH-taso ei ole optimaalinen raudan korroosion takia. pH:ta ei ole kuitenkaan voitu nostaa kuparipitoisten kerrostumien takia, koska kuparin liukoisuus kasvaa voimakkaasti pH:n noustessa yli 9,2. Kuparipitoiset esiintymät on tarkoitus poistaa tulevaisuudessa. Liian alhainen pH-taso näkyy kohonneena rautapitoisuutena eri puolilla höyryvesipiiriä. Kemikaalikartoituksen tarkoituksena on selvittää, mitä erilaisia kemikaaleja käytetään sekundääripiireissä muissa ydinvoimalaitoksissa ja minkälaisia erilaisia haittoja tai hyötyjä kemikaaleihin liittyy. Opinnäytetyön tavoitteena on se, että Loviisan ydinvoimalaitoksella voidaan arvioida, mikä kemikaali soveltuisi parhaiten pH:n nostoa ajatellen. Työ tehtiin kirjallisuustyönä Loviisan ydinvoimalaitoksella kesän 2013 aikana. Kemikaalikartoitukseen valittiin kolme yleisintä käytössä olevaa sekundääripiirin vesikemiaa. Nämä vesikemiat olivat morfoliiniin, etanoliamiiniin ja ammoniakki-hydratsiiniin perustuvat vesikemiat. Kirjallisuusselvityksessä kävi ilmi, että morfoliinin ja etanoliamiinin hajoamistuotteina syntyy erilaisia orgaanisia happoja, joiden takia niiden käyttöä on osin rajoitettu saksalaisissa ydinvoimalaitoksissa. Morfoliinilla ja etanoliamiinilla on kuitenkin monia hyviä ominaisuuksia verrattuna ammoniakki-hydratsiinivesikemiaan. Toisaalta ammoniakki-hydratsiinivesikemiaan liittyviä heikkouksia voidaan pienentää syöttämällä kemikaaleja riittävästi ja optimoimalla näiden kahden kemikaalin syöttösuhdetta. Kartoituksen tuloksena päädyttiin suosittelemaan jatkamista nykyisellä hydratsiinivesikemialla, jonka joukossa syötetään ammoniakkia sekundääripiiriin. pH:n pitäisi olla vähintään 9,8, ja hydratsiinin käyttö olisi syytä minimoida sen karsinogeenisuuden vuoksi. Ennen vesikemian vaihtamista on tärkeää selvittää nykyistä kuparipitoisuutta sekundääripiirissä ja rakentaa uusi näytteenottopiste. Tämän lisäksi on tärkeää tutkia lauhteenpuhdistuslaitoksen ja höyrystimien ulospuhallusjärjestelmään liittyviä kysymyksiä sekä vaihtoehtoisia puhdistusmenetelmiä sekundääripiirin veden puhdistamiseen. Kohonneen ammoniakkipitoisuuden vaikutusta erilaisiin apujärjestelmiin on perusteltua selvittää. Nykyisestä matala-alkalisesta vesikemiasta olisi kuitenkin syytä luopua mahdollisimman nopealla aikataululla ja siirtyä käyttämään korkea-alkalista vesikemiaa.
