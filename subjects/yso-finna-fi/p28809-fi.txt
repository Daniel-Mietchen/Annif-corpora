http://www.yso.fi/onto/yso/p28809 draaman jälkeinen teatteri
draaman jälkeinen teatteri draaman jälkeinen teatteri
Elämänpalvelus keinoluonnossa : ritualistisuus Titled - tittelöity -esityksessä
Teatteritaiteen maisterin tutkintoon kuuluvan opinnäytetyöni kirjallinen osio käsittelee esitystilan ja äänisuunnittelun suhdetta draaman jälkeisen nykyteatterin kontekstissa. Keskityn työssäni avaamaan äänellisen esittämisen prosesseja tilan kautta artikuloituvana ilmaisuna. Käsittelen tilallisuuden problematiikkaa myös laajemmasta tekijälähtöisestä perspektiivistä. Avaan esitystilojen organisoitumisen ja arkkitehtuurin vaikutusta esityksiin James J. Gibsonin kehittämän affordanssin käsitteen kautta,   peilaten Gibsonin teoriaa uudemman, äänisuunnittelijan positiosta kirjoitetun lähdemateriaalin kanssa. Käsittelen myös black box -näyttämöä sekä esitystekniseltä että yhteiskunnalliselta kannalta, viitaten muun muassa Annette Arlanderin väitöstutkimukseen Esitys tilana (1998). Tutkielmani tarkoituksena ei ole kuitenkaan käsitellä tilaääntä ensisijaisesti esitysteknologian piiriin kuuluvana ilmiönä, vaan pohtia äänen tilallisuutta monivaiheisena prosessina, joka on erottamattomasti kytkeytynyt esityksen muihin kokonaisdramaturgiaa luoviin osatekijöihin. Taustoitan kuitenkin keskeiset akustiikan tutkimusta määrittävät käsitteet johdantoa seuraavassa luvussa. Työtäni ohjanneita keskeisiä tutkimuskysymyksiä olivat: millä tavoin tilalliset ominaisuudet ohjaavat esitysprosessin eri vaiheissa tehtäviä valintoja, ja minkälaisia strategioita suunnittelutyö voi ottaa pyrkiessään paikkakohtaisesti virittyneeseen suhteeseen eri esitystiloja määrittävien arkkitehtonisten ja teknologisten ominaisuuksien kanssa. Pyrin avaamaan hyödyntämääni kirjallista lähdemateriaalia suhteessa opinnäytteeni taiteelliseen osaan, Bernard-Marie Koltesin vuonna 1988 kirjoittamaan ja Mikko Roihan ohjaamaan Roberto Zucco -näytelmään, joka sai ensi-iltansa suomalaisena yhteistuotantona berliiniläisessä Ballhaus Ost -teatterissa huhtikuussa 2015. Käyn työni jälkimmäisissä luvuissa läpi Roberto Zuccon suunnittelu- ja tuotantoprosessin aikana tehtyjä sisällöllisiä ratkaisuja, käsitellen muun muassa esityksen äänisuunnittelun reunaehtoja materiaalin muotoutumisesta äänen tilallistamiseen. Tarkastelen myös Roberto Zuccon tilallisia ratkaisuja suhteessa eri esitystiloihin, pyrkien analysoimaan suunnittelutyössäni tekemiäni sisältöä määrittäneitä valintoja teoreettisen lähdemateriaalini kautta. Keskityn erityisesti analysoimaan niitä esityksen tilallisia ratkaisuja, joiden merkitystä ei eksplisiittisesti käsitelty tuotantoprosessin aikana. Vaikka kirjallisen opinnäytteeni tutkimuskysymykset pohjautuvat omassa suunnitteluprosessissani kohdattuihin ongelmakohtiin, olen pyrkinyt kirjoittamaan tekstini ikään kuin dialogiseksi risteyspaikaksi sekä tekijä- että tutkijapositioista kirjoitetulle lähdemateriaalille. Pyrkimyksenäni on ollut koota yhteen kattava läpileikkaus nykyteatterin käytänteistä suhteessa äänisuunnitteluun ja äänen tilallisiin ilmenemismuotoihin.
Lopputyöni kirjallinen osio käsittelee Titled-tittelöity -esityksestä kumpuavaa ritualistisuutta vertaamalla sitä esihistoriallisiin sekä luonnonuskontojen rituaaleihin,   niiden tiloihin, akustiikkaan sekä infraäänellisiin ulottuvuuksiin.   Titled-tittelöity esitys on sekä Kati Raatikaisen että Aki Päivärinteen (allekirjoittanut) opinnäytteen taiteellinen osa.   Teos tutkii asioiden, eläimien, teknologian ja ihmisten kollektiivia.   Kirjoituksen tavoitteena on rituaalisten piirteiden analyysin ohella valaista näkymiä äänisuunnittelijan kokemusmaailmaan teoksen valmistumisprosessin, esityskauden, sekä sitä seuranneen kirjallisen työskentelyn aikana.  Työskentely Titled-tittelöidyn parissa alkoi keväällä 2014 ja teos sai ensi-iltansa 29.8.2014.   Lähes vuoden mittainen aika joka jäi kirjallisen työn ja taiteellisen työn väliin aiheutti haasteita prosessiin muisteluun, mutta toisaalta tarjosi mahdollisuuden palata teoksen piiriin   ja arvioida sitä enemmän ulkopuolisin silmin.  Kirjallisen työni johdanto-osassa raotan lukijalle näkymän teoksen tekoprosessiin ja työryhmän kollektiiviseen työtapaan.   Prosessillemme kuvaavaa on teatterin alla ilmenevien eri ilmaisumuotojen tasa-arvoisuus ja dialogisuus eri ammattiryhmien välillä.  Teoksen ritualistista puolta analysoidaan kappaleessa: Ritualistisuus Titled-tittelöity -teoksessa.   Kappale kuvailee teoksemme vaiheet sitoen sen siirtymärituaalin vaiheisiin (irtautumisen tila, rajatila, yhdistymisen tila ja paluu maalliseen aikaan).   Rituaalin tapahtumapaikka -kappaleessa esitystila vertautuu luolamaalauksia sisältävään luolaan.   Infraääni rituaalin polttoaineena -kappaleessa pohdin rituaalin infraäänellisisä tasoja ja niiden merkitystä kokemukseen esimerkein.   Hiljaisuuden merkitystä rituaalissa ja samalla Titled-esityksessä pohditaan kappaleessa hautakammion hiljaisuus.   Linnut ja hyönteiset -kappale pohtii lintujen ja hyönteisten äänten merkitystä Titled-esityksessä.   Hengittävä kohina -kappaleessa pohditaan kohinan merkitystä Titledtittelöity -esityksessä.   Äänikehät -kappale pohtii teoksen kaiutinsuunnittelun suhdetta luonnonuskontojen rituaaleihin ja shamanistisiin perinteisiin.  Ajatuksia ja pohdintoja -osiossa avaan lukijalle omia ajatuksiani ja niistä kohonneita kysymyksiä rituaalin suhteesta nykyteatteriin, esityksiin, äänisuunnitteluun ja politiikkaan.  Työryhmä:  Kati Raatikainen - koreografia, (tait. opinnäyte, tanssi tait. maist.), Aki Päivärinne - äänisuunnittelu (Ä, tait. opinnäyte, TeM),   Milla Martikainen - valo- ja tilasuunnittelu (V, MA), Roosa Marttiini - pukusuunnittelu (Aalto ARTS),   Maria Autio - (TT3), Viivi Niiniketo - (TT3), Johanna Röholm - (vier.), Joonas Saarenpää - (Aalto ARTS).
Tragedi oli musikaali, jossa yhdistyivät kuusi kuuluisaa Shakespearen tragediaa: Romeo & Julia, Rikhard III, Macbeth, Othello, Hamlet ja Kuningas Lear. Siitä kasvoi monitahoinen ja polveileva kokonaisuus, jossa nähtiin useita traagiseen kuolemaan päättyviä kohtauksia, letkeää musiikkia ja hersyvää nykydramaturgiaa. Tässä opinnäytteeni kirjallisessa osassa paneudun tarkemmin käyttämiimme työtapoihin, ja siihen, miten teoksen räikeää ja vapaamuotoista ulkoasua saatteli eteenpäin lopulta hyvinkin säännönmukainen ja hallittu prosessi. Suurta osaa näyttelivät erilaiset rajaavat metodit ja säännöt, joita sovellettiin ohjaamaan abstraktia ja improvisoivaa työskentelyä. Sovelsin samankaltaisia työtapoja myös omaan valosuunnittelijan työhöni myös teknisenä työtapana lopullista teosta kohti mentäessä. Rajaamisen ja säännöstelyn käyttö prosessin keskiössä loi suunnittelumetodeita, jotka lopulta mahdollistivat teoksen kokeellisen ja vapaan yleisilmeen. Paitsi tämän toteutuneen teoksen kohdalla, myös yleisesti ajateltuna rajaamisen tai pois jättämisen filosofialla on paljon mahdollisuuksia juuri valosuunnittelijan käytännön työssä. Se on aluksi olennaisen ilmaisemista, sitten idean kirkastamista ja lopulta teoksen lopputuloksen hallittua, tyyliteltyä raameihin asettamista.Tämän kirjallisen osuuden alku painottuu ohjaaja Jakob Höglundin ja Anssi Mäkisen haastatteluun ja pohdintoihin teoksen ratkaisuista ja tavoitteista, Lopun päiväkirjamaisessa osuudessa avataan tarkemmin teoksen valosuunnittelun prosessia sekä kronologisesti, sekä taiteellisten työskentelytapojeni että käytännön teknisen suunnittelun ja toteutuksen selittämisen kautta.
Keinopäitä metatiloissa : äänisuunnittelun tilalliset prosessit
Nykyteatterin mahdollinen
Tragedi : valosuunnittelusta postdraamallisessa teatterissa
